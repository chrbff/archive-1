MUSEO DELLA MENTE
Roma

Il Museo Laboratorio della Mente è un percorso sulla malattia mentale e la sua segregazione che ripercorre la storia del complesso romano dalla sua fondazione alla sua definitiva chiusura come manicomio, dopo circa cinquecento anni di attività. Studio Azzurro ha ridisegnato in chiave multimediale il percorso del museo a piano terra, prima fase di un progetto che prevede la creazione di una area partecipativa al piano superiore. 
Elemento centrale del percorso è un lungo muro trasparente che rievoca la reclusione nei manicomi e permette di vedere oltre, di creare quel mescolarsi tra punto di vista esterno e interno che costituisce un elemento chiave del museo. Sulla superficie sono proiettati corpi che si lanciano contro la parete, urtandola con forza. Il visitatore è costretto a passarvi molto vicino e a percepirne il disagio psico-fisico.Il muro articola il percorso in sezioni popolate da installazioni multimediali che portano a immedesimarsi, a interagire con la documentazione e a mettere in crisi le proprie visioni. Enormi occhi accolgono i visitatori lasciando l’impressione di essere scrutati dagli sguardi di coloro che in passato hanno vissuto nei manicomi. Lo spettatore è inquadrato in un gioco di specchi in cui la sua immagine si perde e si moltiplica in modo alienante. Labbra, bocche parlano solo quando il visitatore pronuncia parole in un microfono, in un gioco di sovrapposizione di suoni e stordimento. Lo sguardo del medico nei confronti dell’internato viene letto nei ritratti dei pazienti. I visitatori vengono sottoposti a schedatura. Sono spinti ad assumere posture tipiche degli internati per interagire con le installazioni.La violenza e la quotidianità degli ex-ospedali psichiatrici sono presentate attraverso narrazioni che uniscono documentazione e forte impatto emotivo: materiali originali sono usati per ricreare alcune stanze, come la camera dell’elettroshock e di contenzione, mentre oggetti proiettati interattivi rivelano racconti di vita quotidiana. Infine, una serie di testimonianze e documenti ricostruisce la rivoluzione portata avanti da Basaglia e il lungo percorso che ha condotto alla chiusura dei manicomi.
