

# The Flow Towards Europe, 2015, Lucify

## What is

Un progetto open source di visualizzazione dei dati relativi ai richiedenti asilo presso gli stati Europei dal 2012 al 2018, fruibili attraverso una mappa interattiva che ne descrive i flussi migratori.

## How it works

La visualizzazione dei dati si basa principalmente sulla gestione di due elementi; La **Timeline** e la **Mappa**.
La timeline orizzontale e posizionata sopra la mappa, oltre a dare la possibilità di muoversi nel tempo, mostra attraverso un grafico l'aumentare ed il diminuire del numero di emigranti.
La mappa rende visibli i movimenti delle persone, rappresentate da punti bianchi, ognuno dei quali descrive il valore di 25 persone. Inoltre è possibile isolare la visualizzazione dei flussi migratori alle singole Nazioni, osservando in maniera più agevole "partenze" e "arrivi".

## What does it mean

Il progetto mostra come, sempre con più frequenza, a causa delle guerre le persone siano costrette ad abbandonare il proprio paese di origine, alimentando il disagio mondiale che vede l'Europa accogliere milioni di richiedenti asilo in un intervallo di tempo ridotto causando così una crescente destabilizzazione interna.

## What if
Ho trovato l'esperienza di visualizzazione dei dati all'interno della pagina interessante dal punto di vista informativo, al contrario, ho sentito la mancanza di quella componente sociale e per certi versi emozionale, che ritengo debba essere presente all'interno di un progetto esaminante vicende così sensibili. I migranti non possono essere solamente dei camminatori che si spostano da un punto A ad un punto B, sono persone. Uomini, donne e bambini con delle storie. Sarebbe stato interessante inserire una sezione all'interno della pagina dove poter ascoltare interviste, vedere i loro volti o leggere le parole pronunciate anche solamente da una piccola parte di queste persone. Dare loro voce. Come è stato fatto in un progetto chiamato "Conversations from Calais", dove vengono documentate le conversazioni tra  volontari e migranti che si sono incontrati a Calais, città portuale nel nord della Francia, proprio di fronte a Dover, nel sud dell'Inghilterra. È un modo per testimoniare le migliaia di sfollati bloccati a Calais  che cercano di raggiungere il Regno Unito, le cui voci sono spesso messe a tacere o ignorate. Le conversazioni vengono trascritte su dei Poster ed incollate sui muri delle città con l'obiettivo di ispirare un cambiamento sociale. Tutti i poster vengono pubblicati sulla pagina Instagram https://www.instagram.com/conversationsfromcalais/

# Immaterials: Light Painting WiFi, 2012, Timo Arnall, Jørn Knutsen and Einar Sneve Martinussen

## What is

Il progetto sviluppato all'interno della Oslo School of Architecture and Design, si pone come obiettivo quello di rendere visibile l'invisibile. Utilizzando una tecnica fotografica basata su lunghi tempi di esposizione sono riusciti a rendere visibili le reti Wi-Fi e la loro potenza in relazione alla distanza.

## How it works

Il progetto è basato sulla costruzione di un asta di 4 metri dotata di 80 luci Led che si accendono quando rivelano una rete ( misurazione RSSI, Received Signal Strenght Indicator).  Grazie alla tecnica del Light Painting, che utilizza tempi di esposizione lunghissimi, è stato possibile ottenere delle fotografie che rendono visibile l'architettura delle reti che ci circondano.

## What does it mean

Immaterials, oltre a fornire una visione riguardo la qualità delle reti Wi-Fi negli spazi pubblici, ci mostra qualcosa che normalmente non è possibile percepire, dando importanza all'immagine e regalandoci la visione di uno spazio urbano differente, non composto solamente da architettura e persone.

## What if
L'esperimento portato avanti da Timo Arnall, Jørn Knutsen e Einar Sneve Martinussen, oltre che strumento di visualizzazione della qualità della rete Wi-fi presente nello spazio, assume le caratteristiche di un pennello con il quale poter disegnare nuove realtà urbane. Osservando il lavoro dei designer, ho immaginato di poter interagire con il muro composto di luci led, e di poter vivere un'esperienza sonora attraverso di esso, mettendo in relazione la potenza del segnale Wi-Fi registrato con le note di uno spartito musicale. Alti e bassi, attivati tramite lo scorrere della nostra mano lungo quella parete invisibile ad occhio nudo, generando melodie.

# Monument, 2006, Caleb Larsen 

## What is

Si tratta di un'installazione che permette di visualizzare, attraverso un algoritmo, il numero di morti per omicidio in tempo reale.

## How it works

Il progetto è basato su un software che permette di raccogliere informazioni da 4500 fonti in lingua inglese e selezionare quelle che riportano dati riguardo a persone uccise. Viene identificato il numero delle vittime e mandato il segnale ad un meccanismo di apertura posto sotto ad una scatola in plastica trasparente contenente delle piccole palline gialle, ogni pallina che cade dalla scatola equivale ad una persona uccisa. Le palline, cadendo, formano un monumento che si estende sulla superficie del pavimento. L'installazione ha una durata di 3/4 mesi. Una volta al mese le palline vengono raccolte e inserite nuovamente all'interno della scatola posta sul soffitto.

## What does it mean

L'installazione è caratterizzata da una forte dimensione ludica. Il visitatore si trova all'interno di una stanza con delle palline sul pavimento, ad un tratto una pallina cade dal contenitore posto sul soffitto, il visitatore si domanda il perchè di questo, desideroso di farne cadere nuovamente una. Al termine della visita, viene spiegata la dinamica dell'installazione al visitatore, destabilizzandolo poichè comprende che nel momento in cui il suo desiderio di veder cadere una pallina gialla veniva appagato, significava che una persona era stata uccisa.

## What if
Piccole palline gialle diventano la metefora visiva di morti avvenute per omicidio. Questa semplicità espressiva è probabilmente la caratteristica vincente dell'opera, ma è giusto fare alcune considerazioni, ovvero, non potrebbe essere tutto troppo facile? Mi spiego meglio. Se, ad esempio, le palline invece che gialle fossero state nere, avrebbero potuto raccontare le morti per omicidio di persone di colore, e se fossero state presenti anche palline bianche nel contenitore,  sarebbe stato possibile operare un confronto riguardo ad un tema dove c'è ancora bisogno di riflettere attentamente. Oltre a questo, se cambiassimo il momento storico, e ci proiettassimo ad oggi, e le palline fossero di colore rosso, probabilmente l'installazione assumerebbe un significato diverso, la metefora più immediata, in questo caso, sarebbe quella legata ai contagi dovuti al Covid-19 o alle morti causate da esso. 
